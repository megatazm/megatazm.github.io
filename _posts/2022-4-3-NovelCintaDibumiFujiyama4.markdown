---
layout: post
title: Monogatari Cinta Di Bumi Fujiyama - Episod Empat
date: 2022-3-4 08:00:20 +0300
description:  # Add post description (optional)
img: fujisan.jpg # Add image post (optional)
fig-caption: # Add figcaption (optional)
tags: [Novel]
---

### [Episod Satu - Ruting harian di musim sejuk]({% post_url 2019-2-6-NovelCintaDibumiFujiyama %})
### [Episod Dua - Pertemuan dengan si dia]({% post_url 2019-2-8-NovelCintaDibumiFujiyama2 %})
### [Episod Tiga - Pertemuan dengan si dia]({% post_url 2019-2-8-NovelCintaDibumiFujiyama3 %})

### Kami di denda!

"Alamak kalah lagi... tak guna betul" keluh Fazley sambil menepuk tepi paha kanannya. "Takpa Fazley, kita ada satu peluang lagi" Saha cuba menenangkan keadaan. “Sori la sempai, akulah punca kekalahan kita ni” keluh Khalid. “Hmm.. maaf ya, kami berdua memang tak pandai main ping-pong” ujar Keiko pula, “Yalah.. kalau setakat ping-pong jer kita bertiga saja boleh kasi pukul depa semua, tapi main ping-pong sambil menyambung hujung perkataan bahasa Jepun, mamposlah macam ni!” Jerit Fazley geram. “Ala Fazley rilekla bro, dalam kumpulan lain pun ada pelajar antara bangsa juga, kita yang tak cukup bagus lagi” ujar Saha. “Yalah yalah, kita cuba yang terbaik kali ni.

Tapi ingat, kalau kalah lagi kita pasti kena denda!” keluh Fazley lagi. Mereka kini memasuki acara penentuan setelah tewas 3 kali berturut-turut. Jika kali ini mereka gagal juga, maka mereka akan di denda. Acara penentuan dimulakan dengan Saha menentang seorang pelajar dari Brazil, Mr. Antonio.

"*Kuruma*" (kereta) Saha memulakan perkataan pilihannya lalu membuat satu pukulan kilas ke buju kiri meja Antonio. Sambil menyebut "*maguro*" (ikan tuna) Antonio membalas kilasan bola itu dengan agak tinggi ke sebelah kiri Saha. Saha tidak melepaskan peluang, sambil menjerit "*Roppongi*!" (nama tempat di Tokyo) dia menampar bola itu lalu terkena buju kanan meja. Antonio tergamam dan terpaku tidak mampu berbuat apa-apa. "*Yatta*!" (Berjaya!)" Jerit Saha puas sambil mengenggam buku limanya ke udara. Kemudian Saha menghayun hi-five ke telapak tangan Fazley. 

Cabaran seterusnya di pikul Fazley untuk berdepan dengan pelajar dari negara China, Xia Tzu Meng. Pukulan dimulakan oleh Xia dengan perkataan sashimi (makanan hidupan laut mentah). Dari gaya pukulannya Fazley dapat rasakan, Xia bukan calang-calang orang. Tetapi, dari gaya sebutan bahasa jepunnya yang pelat, Fazley sudah kenal pasti strategi yang harus dilakukannya. "*Minna*" (semua) Fazley menyambung perkataan baru kemudian dengan pantas dia menampar bola ping pong yang dikilas laju tadi ke bahagian tengah meja. "*Natto*!" (makanan tradisi jepun yang di perbuat daripada kacang soya)" jerit Xia lalu membalas pukulan tadi dengan teknik kilasan luar biasa yang menyebabkan bola itu bergerak laju dan melantun rendah di atas meja Fazley. Fazley sudah dapat rasakan ini adalah peluang terakhirnya untuk bertindak kerana dia tidak ada pilihan, terpaksa mengangkat tinggi bola itu untuk melepasi jaring. Fazley pun menjerit, "*tookyookookokukikou!"*, satu perkataan yang panjang dan sebutan dihujungnya yang mengelirukan. Kemudian dengan pantas dia dengan sengaja mengangkat bola itu melantun tinggi di depan Xia. 

"Fazley, kenapa kau sengaja bagi dia peluang mudah untuk smash!" jerit Saha tidak setuju dengan tindakan Fazley. Memang betul seperti yang Saha risaukan, tanpa berfikir panjang Xia pantas menjerit "*otoko*" (lelaki) dan menampar bola itu dengan sekuat-kuat hatinya. Fazley sebaliknya mengangkat kedua-dua tangan ke udara membiarkan sahaja bola itu masuk dan melantun di depannya. "Woi Fazley, kau buat apa ni!" Jerit Saha lagi, marah dengan tindakan Fazley yang sia-sia. Saha cuma tersengih dan masih lagi mengangkat tangannya ke atas dengan penuh yakin. Sementara itu Xia terpinga-pinga apabila Fazley diumumkan sebagai pemenang. 

"*Yosha*!" (Cayalah!) jerit Fazley sambil menghayun penumbuknya lalu membengkokkan sikunya. "*Sugoooi* !" (Hebaaat!)  puji Keiko. "*Kakko ei ne..*"(smart laa..) puji Yumi pula. "*Maa.. naa..*" (biasa la..) Fazley tersenyum bangga. "Ehh, kenapa kita menang ya. Saya tak faham" Khalid kehairanan. "Haha.. memangla kau tak faham, dengan tahap nihongo (bahasa jepun) kau sekarang ini" Jawab Fazley. "Macam ni, perkataan tadi tu tahapnya tinggi. Mesti dia tak pernah dengar. Kemudian huruf di hujung perkataan tu bukan huruf O tapi U. Bunyi dihujung O itu mesti di dua harakatkan dengan huruf U tapi bunyi masih macam O jugak. 

Hahahaa.. dia sudah masuk perangkap aku!." Ujar Fazley dengan bangga. "Ooo.. kau memang hebatlah." Khalid kagum dengan muslihat Fazley. "Huh, suka la tu. Dah memang hobi dia suka perangkap orang" sampuk Saha. "Hahaha.. engkau memang faham aku" Fazley mengiyakan sahaja sindiran Saha. "Ok Khalid. Lepas ni giliran kau pulak hadiahkan satu lagi kemenangan." Fazley menepuk bahu kiri Khalid. "Ingaat... kalau kau menang secara otomatiknya kita selamat. Kalau tak, tipislaaa.." Ujar Fazley sambil mengetap bibir dan mengeleng-gelengkan kepalanya. 

Kini tiba giliran Khalid dengan tanggungjawab besar. Walaupun Khalid pandai bermain ping-pong tetapi keupayaan bahasa jepunnya masih bertatih lagi. Khalid siap sedia dengan postur menunggu hantaran daripada pihak lawannya, Michiko.  Wajahnya kelihatan agak gugup. Nasib Khalid agak baik kerana walaupun pihak lawannya seorang gadis Jepun tetapi tangan bangku. Maka tercetuslah satu perlawanan yang unik. Michiko pantas menyambung perkataan tetapi terkiyal-kiyal memukul bola, tinggi melepasi jaring. Sementara itu Khalid pula lewat mengembalikan bola ke petak lawan kerana dia acap kali mengakses kotak terjemahan dimindanya terlebih dahulu. Akhirnya Khalid tersilap langkah. 

Dia terpukul bola hantaran Michiko sebelum sempat menyambungkan perkataan. “Arrgghhh!” Khalid menjerit kecewa sambil menekup tempurung kepalanya dengan kedua-dua tapak tangan. “Abisss..!” Keluh Fazley. “Alaaa.. Khalid.. tak kan dengan awek pun boleh kalah!” Keluh Fazley lagi dengan nada yang agak keras. Monyok muka Khalid. “Eh Fazley rilek aa.. dia dah buat yang terbaik tadi. Kita masih ada dua perlawanan lagi” Saha mencelah. Saha menuju ke arah Khalid menepuk-nepuk bahu rakannya yang kelihatan sedih. 

“Ok. ok. aku minta maaf. Tapi kalau ikut firasat aku, Keiko dan Yumi tak kan mampu dapatkan mata untuk kita” ujar Fazley. “Ya betul, aku pun rasa macam tu juga. Tapi janganlah mengalah dulu.” Ujar Saha dengan wajah yang tenang. ”Lagi pun bukan ke mereka ni pelajar turrrbaik!” sambil memandang ke arah Yumi dan Keiko. Yumi dan Keiko cuma tersenyum kelat. "*Yosshh yaru ze! gambare gambare kawai ko chan tachi!*" (Ayuh, mari kita lakukan, berusaha berusahalah wahai gadis-gadis comel) Laung Saha cuba untuk memberi semangat kepada Keiko dan Yumi yang nampak longlai. Saha bersungguh-sungguh memberikan mereka sorakan perangsang, manakala Fazley cuma berdiam diri. Khalid pula menoleh kiri dan kanan mengikut pergerakan bola dengan penuh minat. Walaupun Keiko dan Yumi telah berusaha sedaya upaya mereka, namun akhirnya firasat Fazley membuahkan hasil. 

Mereka telah ditewaskan. Keiko dan Yumi muram kesedihan, begitu juga Fazley dan Khalid. Namun Saha masih nampak tenang. "Janganlah sedih sangat, kita sudah buat yang terbaik." Saha cuba menenangkan mereka yang suram muram. "Aii kita dah kalah pun kau masih boleh rilek lagi ker. Kau tau kan, kita bakal di denda"  ujar Fazley gelisah. "Alahh.. janganlah kau risau sangat, tak kanlah teruk sangat dendanya tu nanti" pujuk Saha lagi. Tiba-tiba Saito membuat pengumuman supaya semua peserta berkumpul di hadapannya. Kemudian Saha, Fazley dan ahli-ahli kumpulannya Khalid, Keiko dan Yumi pula diminta untuk tampil ke hadapan mengadap peserta-peserta lain. 

Pada ketika itu, ahli-ahli daripada kumpulan lain berulang kali melaungkan rangkap "*Batsu gemu! batsu gemu!*" (Acara denda! acara denda!) sambil menepuk-nepuk tangan dengan serentak. Fazley control macho mengangkat kedua-dua belah tangannya ke udara ibarat sang juara. Saha seperti biasa tenang sahaja dengan wajah separa senyumnya. Manakala Khalid, Keiko, dan Yumi pula tersenyum kelat sambil melambai-lambaikan kedua-dua tapak tangan mereka di paras dada. 
